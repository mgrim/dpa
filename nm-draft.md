---
title: Databehandleravtale for Mine kurs
---
_Utkast til gjennomsyn, versjon 29. juli 2018._

## 1. Innledning
Denne avtalen beskriver databehandler (MATS GRIMSGAARD, org. nr. 989 858 645) sin behandling av personopplysninger på vegne av behandlingsansvarlige, etter avtale med studieforbundet (STUDIEFORBUNDET NATUR OG MILJØ, org. nr. 971 463 961).

Avtalen omfatter det nettbaserte programmet kalt «Mine kurs» med tilhørende støttetjenester og er begrenset til studieforbundet og studieforbundets medlemmers bruk av dette systemet.

## 2. Behandlingens art og formål
Behandlingen av personopplysninger som databehandleren gjør på vegne av behandlingsansvarlig er å stille systemet «Mine kurs» til rådighet for studieforbundets medlemmer, samt utføre nødvendig vedlikehold av systemet. Systemet skal brukes til rapportering og behandling av søknader om tilskudd til kurs etter lov om voksenopplæring.

Formålet med behandlingen er å tildele statstilskudd etter lov om voksenopplæring ved å registrere og rapportere nødvendige opplysninger om kurset og kursets deltakere, generere kursbevis til deltakerne og sende e-postmeldinger med varsler til søkeren.

Behandlingen er ikke tidsbegrenset og varer inntil avtalen sies opp av en av partene.

## 3. Kategorier av registrerte
De registrerte er _kursansvarlige_, _lærere_, og _deltakere_.

_Kursansvarlige_ er kontaktpersoner for søkerens organisasjon på det aktuelle kurset/søknaden. Om kursansvarlige registreres navn, e-postadresse og telefonnummer. I tillegg registreres IP-adressen til datamaskinen som benyttes til å logge inn i systemet.

_Lærere_ er knyttet til enkeltkurs og kan få tilgang til systemet for å behandle søknaden på vegne av kursansvarlig. Om lærere registreres navn. Dersom læreren skal ha tilgang til systemet, registreres også e-postadresse og IP-adressen til datamaskinen som benyttes til å logge inn i systemet.

Om _deltakere_ på enkeltkurs registreres navn, postadresse, fødselsår, kjønn, og frammøte på kursets samlinger. Dette er opplysninger som kreves etter lov om voksenopplæring.

## 4. Behandlingsansvarliges rettigheter og plikter
Det er kursarrangørens organisasjon som har behandlingsansvaret for opplysninger som behandles i systemet for hvert enkelt kurs.

Behandlingsansvarlig har ansvar for at personopplysninger blir behandlet med et gyldig rettslig grunnlag. Dette innebærer at deltakerne må være klar over at de er frivillig påmeldt kurset, og at deres personopplysninger blir benyttet etter voksenopplæringsloven ved søknad om tilskudd hos studieforbundet. Det rettslige grunnlaget skal finnes før opplysningene registreres i systemet, og må kunne skriflig dokumenteres eller gjøres rede for.

Behandlingsansvarlig skal sørge for at databehandler ikke behandler et større omfang av personopplysninger enn nødvendig for å oppnå formålet. Dette innebærer bl.a. å ikke registrere mer detaljerte opplysninger om enkeltpersoner utover det som kreves i søknaden. Spesielt gjelder dette sensitive opplysninger ved søknad om tilretteleggingstilskudd.

Den behandlingsansvarlige har både en rett og en forpliktelse til å bestemme hvilke formål, og hvilke hjelpemidler som kan brukes i behandlingen.

Instrukser om behandling av personopplysninger skal sendes til studieforbundet, som samordner og videreformidler instruksene til databehandler. Databehandler vil ta betalt for medgått tid dersom instruksen medfører oppgaver som ligger utenfor de faste tjenestene som leveres til studieforbundet. Dersom ikke annet er avtalt vil vederlaget bli fakturert til studieforbundet.

Behandlingsansvarlig har rett til å si opp denne avtalen dersom databehandleren ikke lenger oppfyller lovens krav. Oppsigelse skal sendes til studieforbundet, som videreformidler oppsigelsen til databehandler.

## 5. Databehandlers forpliktelser
Databehandler skal ikke behandle personopplysninger til andre formål enn det som fremgår av denne avtalen, uten skriftlig instruks fra behandlingsansvarlig.

Voksenopplæringsloven stiller krav om tidsbegrenset oppbevaring av bestemte personopplysninger som dokumentasjon på gjennomført kurs. Databehandler kan ikke motta instrukser fra behandlingsansvarlig som bryter med dette kravet.

Databehandler kan etter instruks fra studieforbundet benytte personopplysninger om søker eller lærer for å verifisere at en elektronisk signatur på søknad/rapport er gyldig. Det vil være opp til studieforbundet å vurdere om søkeren skal varsles ved en slik undersøkelse.

Databehandler har plikt til å underrette behandlingsansvarlig dersom databehandleren mener en instruks er i strid med norsk lov, EUs personvernforordning, eller andre bestemmelser om vern av personopplysninger.

## 6. Taushetsplikt
Databehandler skal sørge for at kun autoriserte personer har tilgang til systemet. Autoriserte personer skal være pålagt å behandle personopplysningene fortrolig. Databehandleren skal kun autorisere personer som av nødvendige grunner må ha tilgang til personopplysningene.

Taushetsplikten gjelder også etter denne avtalens opphør.

## 7. Sikkerhet
Databehandler skal gjennomføre organisatoriske og tekniske tiltak for å oppnå et egnet sikkerhetsnivå i tråd med kravene som stilles i norsk lov og EUs personvernforordning.

Som et minimum innebærer dette:

- Passordbeskyttelse av autoriserte personers datamaskiner og annet teknisk utstyr.
- Bruk av ISO27001 eller PCI-sertifiserte dataleverandører til produksjonsmiljøet.
- Krav om kryptert forbindelse til systemet.
- Krav om brukerkonto for tilgang til personopplysninger i systemet.
- Begrenset tilgang til personopplysninger for brukere.
- Automatisk loggføring av all aktivitet i systemet.

## 8. Bruk av underleverandører
Databehandleren har en generell godkjennelse til å bruke underleverandører til databehandlingen. Databehandleren må likevel underrette den behandlingsansvarlige ved eventuelle planer om å skifte ut eller bruke nye underleverandører. Den behandlingsansvarlige må motta en slik underretning minimum 2 uker før endringen trer i kraft.

Den behandlingsansvarlige skal ha mulighet til å motsette seg endringene, og skal meddele databehandleren om dette senest 1 uke etter underretningen er mottatt.

Følgende underleverandører benyttes:

- **Amazon Web Services EMEA SARL**, Luxembourg (benyttes til drift av datatjenester)
- **Heroku, Inc.**, USA (benyttes til oppsett og drift av datatjenester)
- **Cloudflare, Inc.**, USA (benyttes til distribusjon og beskyttelse av tjenestene)

## 9. Bistand til den behandlingsansvarlige
Den behandlingsansvarlige har plikt til å legge til rette for at den registrerte får utøvd sine rettigheter, slik som retten til innsyn, retting, sletting og innsigelsesretten. Systemet skal være tilrettelagt for at behandlingsansvarlig selv, eventuelt i samråd med studieforbundet, kan vurdere og besvare krav fra den registrerte. Databehandler har plikt til å bistå ved behov. Hvis ikke annet er avtalt vil databehandler fakturere studieforbundet for medgått tid.

Databehandleren må straks underrette den behandlingsansvarlige dersom det har skjedd eller skjer et brudd på personopplysningssikkerheten.

Dersom bruddet medfører en risiko for de registrertes rettigheter og friheter, må varselet til den behandlingsansvarlige inneholde den informasjonen som kreves for at den behandlingsansvarlige skal kunne gi en utførlig beskrivelse av bruddet til tilsynsmyndigheten.

Dersom bruddet medfører at den behandlingsansvarlige må varsle de registrerte, må databehandleren gi den informasjonen som kreves for at den behandlingsansvarlige kan ivareta plikten til å gi slik underretning på en tydelig måte.

## 10. Opphør av avtalen
Databehandleren er forpliktet til å slette alle personopplysninger som er behandlet på den behandlingsansvarliges vegne, ved opphør av avtaleforholdet.

Opplysninger som er lovpålagt å oppbevares skal overføres til studieforbundet.

Studieforbundet kan avslutte avtalen på vegne av behandlingsansvarlige, f.eks. ved overgang til en annen tredjeparts databehandler eller et annet datasystem. Ved overgang til et annet datasystem kan studieforbundet få utlevert opplysninger på vegne av de behandlingsansvarlige for å motvirke brudd i tjenestetilbudet til sine medlemmer.

Ved opphør av kundeforholdet mellom studieforbundet og databehandler vil denne avtalen opphøre.

## 11. Varsler og endringer
Dersom ikke annet er avtalt vil studieforbundet fungere som representant for alle de behandlingsansvarlige i denne avtalen. Dette innebærer at studieforbundet vil motta varsel på vegne av den behandlingsansvarlige, kan akseptere endringer, og si opp avtalen på vegne av den behandlingsansvarlige.

Alle varsler knyttet til denne avtalen skal sendes skriftlig på e-post til studieforbundet. Studieforbundet vil benytte e-postadressen til kontaktpersonen på siste søknad for å kontakte laget.

Endringer i denne avtalen skal skje skriftlig og aksepteres av begge parter.
